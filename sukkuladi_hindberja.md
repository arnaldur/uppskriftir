Súkkulaðiterta með hindberjum
#eftirrettur

Innihald:
½ bolli möndluflögur - malaðar mjög fínt
60 gr. dökkt súkkulaði (ég nota 70%)
2 msk. smjör 
2 stór egg
1 bolli sykur
¾ bolli hveiti
1 tsk. lyftiduft
¼ tsk. salt 
1 bolli hindber (ég kaupi frosin í poka og læt þau þiðna í sigti)
Nokkrar msk. Hindberjahlaup til að þekja kökuna eftir að hún er bökuð. Má búa til með því að sjóða hindberjasultu með 1 msk. sykri og þrýsta í gegnum sigti til að ná fræjunum úr.
1 msk. Brandí (á að vera hindberjabrandí en mér finnst hvaða brandí sem er duga)
Krem:
130 gr. 70% súkkulaði
1 kúfuð msk. smjör 
Fersk hindber til skreytingar


Aðferð:

Bræðið súkkulaði og smjör saman yfir heitu vatni og kælið.

Þeytið eggin þar til þau eru orðin ljós og þeytið síðan sykur smám saman út í. Þeytið þar til blandan er orðin ljós og þykk.

Hrærið súkkulaði- og smjörblönduna út í ásamt fínmöluðum möndlunum (eiga að vera eins og fínt duft, næstum massakennt). Látið blandast mjög vel.

Blandið saman hveiti lyftidufti og salti og hrærið út í deigið.

Hrærið loks hindberjum varlega út í.

Bakið við 180°C í smurðu smelluformi í 40-45 mínútur.

Þegar kakan er orðin köld er hún sett á disk, 1 msk. brandí dreift yfir og sultan smurð þunnt yfir.

Súkkulaði og smjör er brætt saman í skál yfir heitu vatni, látið kólna aðeins og smurð á kökuna.
